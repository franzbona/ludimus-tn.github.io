#### REGOLAMENTO EDIZIONE 2019/2020
1. La partecipazione alla league è **riservata ai soci** di Ludimus ETS.
2. Per partecipare basta iscriversi durante una qualsiasi serata giochi organizzata da Ludimus nel periodo che va **dal 30 settembre 2019 al 10 marzo 2020** fornendo *nome*, *cognome* e *numero di tessera*.
3. Chi è iscritto può **accumulare punti giocando ai giochi validi per la league** durante qualsiasi serata giochi Ludimus che si terrà nel periodo sopra detto. I giochi selezionati da Ludimus sono quindici: Azul, Ticket to Ride: Europe, Nome in Codice, Biblios, Carcassonne, 7 Wonders Duel, Santorini, Coloretto, Kingdomino, Quadropolis, Pozioni Esplosive, Pandemia, Catan, Orleans e Dixit.
  * Per motivi logistici, lo staff Ludimus **non può assicurare la presenza di tutti e quindici i giochi a ciascun evento**. Sarà fatto il possibile affinché più copie possibili siano presenti e tutti i giochi siano giocabili sia nelle serate di Ludimus a Trento che in quelle a Rovereto nel corso dei sei mesi della league;
  * Nel caso in cui un partecipante volesse giocare a un gioco specifico in una determinata serata, consigliamo di **contattare lo staff** qualche giorno prima tramite uno dei nostri canali (email, Facebook, Telegram, ecc.). Cercheremo di recuperare una copia;
  * Incoraggiamo i partecipanti in possesso di copie di questi giochi a portarle alle nostre serate e a usarle autonomamente o metterle a disposizione.
4. Durante la **stagione regolare** della league, ogni partita giocata viene registrata ed i partecipanti vengono premiati con un certo numero di **punti** che dipende dal gioco e dal risultato ottenuto ([*vedi tabelle*](#league_games)) e che permette di stilare una classifica che verrà aggiornata ad ogni appuntamento. Alle registrazioni delle partite sono applicate le seguenti **limitazioni e regole**:
  * per **ogni gioco** ogni partecipante può registrare solo **una partita**;
  * ogni partecipante ha a disposizione un totale di **5 jolly** per poter registrare una partita extra di un gioco già registrato (una partita per jolly);
  * i jolly possono essere **usati a discrezione del partecipante** durante qualsiasi serata della league, sia uno che più alla volta, fino all’esaurimento dei 5 totali;
  * ai fini della classifica **sarà considerato solo il miglior punteggio ottenuto per ogni gioco selezionato**, anche se (sfruttando i jolly) saranno stati registrati più punteggi; quindi il risultato finale sarà ottenuto sommando non più di 15 punteggi (uno per gioco).
5. La registrazione di un punteggio avviene tramite un membro dello **staff** organizzativo di Ludimus (*magliette azzurre*) che farà da **arbitro**: convaliderà inizio ed esito della partita, raccoglierà i dati dei partecipanti, e registrerà il risultato. I giocatori intenzionati a registrare una partita della League dovranno pertanto contattare un membro dello staff prima dell'inizio della partita.
  * Ogni partecipante è tenuto a **tenere autonomamente conto delle proprie registrazioni** delle partite ai fini del rispetto dei limiti. Potrà comunque chiedere allo staff informazioni e conferme in merito;
  * se al momento dei controlli (che verranno svolti per stilare le classifiche provvisorie e definitiva) emergerà che la registrazione di una partita contravviene uno dei limiti del punto 4 per un giocatore (per esempio perché ha superato il limite dei cinque jolly o perché ha giocato due volte ad un gioco senza usare il jolly, ecc.), quel **giocatore verrà escluso** dalla partita ed il risultato non verrà considerato valido per il suo punteggio. La posizione del giocatore escluso all’interno della partita sarà comunque ancora valida per determinare i punti da assegnare agli altri partecipanti regolari.
6. Alla mezzanotte del giorno **19 marzo 2020** terminerà la stagione regolare della league. Sarà così stilata la **classifica provvisoria**: per dirimere i rari casi di **pareggio** si guarderà al giocatore che ha ottenuto il **maggior numero di primi posti** nelle partite valide per la classifica; in caso di ulteriore pareggio, al giocatore con il maggior numero di secondi posti, e così via. Avrà così inizio la fase **playoff** della league:
  * i primi **8 classificati** saranno invitati a giocarsi il titolo di campione ed i posti del podio in un torneo che si terrà il giorno **23 marzo 2020** durante la consueta serata di Ludimus al **Simposio Bar Ristorante di Trento**;
  * il torneo sarà strutturato in **due turni**, nei quali si giocherà a **due giochi diversi**. I giochi saranno scelti tramite **estrazione casuale tra i 15 giochi della Ludimus League** (esclusi i giochi cooperativi e quelli di durata eccessiva) pochi giorni prima dei playoff;
  * **i primi tre** giocatori della classifica provvisoria saranno automaticamente qualificati al secondo turno;
  * nel **primo turno** del torneo i giocatori rimanenti si giocheranno l’ingresso al secondo turno in una partita che determinerà le posizioni dall’ottava alla quinta della **classifica definitiva**. Il vincitore della partita accederà al secondo turno dei playoff;
  * nel **secondo turno** i quattro giocatori qualificati si giocheranno il titolo di campione, determinando così le posizioni dal quarto posto al primo della **classifica definitiva**;
  * i giocatori finalisti che **non si presenteranno ai playoff** saranno considerati automaticamente sconfitti a tavolino. Ai fini della classifica definitiva, i giocatori assenti manterranno le loro posizioni relative, ma verranno superati da tutti i giocatori partecipanti ai playoff. In base alle assenze la struttura del torneo sopra descritta potrebbe essere modificata a discrezione dello staff, ai fini di mantenere equa e ben strutturata la competizione.
7. Il giorno **30 marzo 2020** si terrà la serata di premiazione presso il **Simposio Bar Ristorante**, nella quale sarà decretato il campione della Ludimus League 2019/2020 ed assegnati i premi:
  * Il **primo** classificato si aggiudicherà un **buono** per partecipare gratuitamente alla nostra tradizionale gita alla fiera **Modena Play**, più un **buono consumazioni di dieci euro** spendibile presso il **Simposio Bar Ristorante** di Trento, più **due biglietti** per un concerto presso **Smart Lab** a Rovereto (artista e dettagli verranno comunicati in seguito da Smart Lab, vi terremo aggiornati);
  * il **secondo** classificato si aggiudicherà un **buono di quindici euro da spendere in giochi da tavolo**, più un **buono consumazioni di dieci euro** spendibile presso il **Simposio Bar Ristorante** di Trento, più un **buono consumazioni da 10€ euro** spendibile presso **Smart Lab** a Rovereto;
  * il **terzo** classificato si aggiudicherà un'**esclusiva tazza Ludimus**, un **buono consumazioni di dieci euro** spendibile presso il **Simposio Bar Ristorante** di Trento, più un **buono consumazioni da dieci euro euro** spendibile presso **Smart Lab** a Rovereto;
  * tutti i partecipanti, esclusi i tre primi classificati, parteciperanno automaticamente alla **lotteria di fine league**, che assegnerà esclusivi gadget marchiati Ludimus ai fortunati estratti. Migliore sarà il posizionamento del giocatore in classifica, maggiori saranno le sue probabilità di essere estratto. **L’estrazione** si terrà il giorno **30 marzo 2020** nel corso della serata di premiazione.
8. I partecipanti alla league sono tenuti a mantenere sempre **alti standard etici e morali**, e pertanto astenersi dal barare ed interpretare liberamente le regole a proprio vantaggio anche durante giochi cooperativi e di squadra, ricordando che l’obiettivo principale è sempre divertirsi partecipando, non accumulare più punti possibile. Ogni giocatore è poi tenuto a mantenere **decoro e contegno durante le serate**. Lo staff si riserva le opzioni di annullare una partita registrata, dedurre punti dal totale, estromettere un iscritto dalla partecipazione alla league (anche combinando tali misure in qualsiasi modo) in caso di violazioni al presente punto.
