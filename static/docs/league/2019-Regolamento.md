#### REGOLAMENTO
1. La partecipazione alla lega è **riservata ai soci** di Ludimus ETS.
2. Per partecipare basta iscriversi durante un qualsiasi evento organizzato da Ludimus prima della fine del mese di marzo 2019 fornendo nome, cognome e numero di tessera.
3. Chi è iscritto alla lega, durante ogni serata prevista (*vedi calendario*) può accumulare punti giocando ai giochi validi per la lega in quella data. I giochi selezionati da Ludimus sono dieci: Azul, Ticket to Ride, Rise of Augustus, Concordia, Nome in Codice, Hanabi, Patchwork, Biblios, 7 Wonders e Carcassonne.
4. Ogni partita giocata viene registrata ed i partecipanti vengono premiati con un certo numero di **punti** che dipende dal gioco e dal risultato ottenuto (*vedi tabelle*) e che permette di stilare una classifica che verrà aggiornata ad ogni appuntamento. Alla registrazione delle partite sono applicate le seguenti limitazioni:
  * per **ogni gioco** ogni partecipante può registrare solo una partita;
  * possono essere registrate solamente partite ai giochi validi per la serata in corso (vedi calendario);
  * ogni partecipante ha a disposizione un totale di **tre jolly** per poter registrare una partita extra di un gioco già registrato o una partita ad un gioco al di fuori della serata in cui è stato programmato;
  * i jolly possono essere **usati a discrezione del partecipante** durante qualsiasi serata della lega, sia uno che più alla volta, fino all’esaurimento dei tre totali disponibili;
  * ai fini della classifica finale **sarà considerato solo il miglior punteggio ottenuto per ogni gioco selezionato**, anche se (sfruttando i jolly) saranno stati registrati più punteggi; quindi il risultato finale sarà ottenuto sommando non più di 10 punteggi (uno per gioco).
5. La registrazione di un punteggio avviene tramite un membro dello **staff** organizzativo di Ludimus (magliette azzurre) che farà da **arbitro**: convaliderà inizio ed esito della partita, raccoglierà i dati dei partecipanti, e registrerà il risultato.
  * Ogni partecipante è tenuto a **tenere autonomamente conto delle proprie registrazioni** delle partite ai fini del rispetto dei limiti. Potrà comunque chiedere allo staff informazioni e conferme in merito;
  * se al momento dei controlli (che verranno svolti per stilare le classifiche provvisorie e definitiva) emergerà che la registrazione di una partita contravviene uno dei limiti del punto 4 per un giocatore (per esempio perché ha superato il limite dei tre jolly o perché ha giocato due volte ad un gioco senza usare il jolly, ecc.), quel **giocatore verrà escluso** dalla partita ed il risultato non verrà considerato valido per il suo punteggio. La posizione del giocatore escluso all’interno della partita sarà comunque ancora valida per determinare i punti da assegnare agli altri partecipanti regolari.
6. Il giorno **1 aprile 2019** sarà stilata la **classifica definitiva** e decretato il campione della lega, vale a dire chi avrà accumulato più punti. Per dirimere i rari casi di **pareggio** si guarderà al giocatore che ha ottenuto il **maggior numero di primi posti** nelle partite valide per la classifica. In caso di ulteriore pareggio, al giocatore con il maggior numero di secondi posti, e così via.
  * Il **primo** classificato si aggiudicherà un **buono** per partecipare gratuitamente alla nostra tradizionale gita alla fiera **Modena Play**;
  * il **secondo** classificato si aggiudicherà un buono di --- € spendibile presso **il Simposio Bar Ristorante**, che ha gentilmente offerto il premio;
  * il **terzo** classificato si aggiudicherà una esclusiva **tazza di Ludimus**;
  * tutti i partecipanti, esclusi i tre primi classificati, parteciperanno automaticamente alla **lotteria di fine lega**, che assegnerà **due magliette di Ludimus** ai due fortunati estratti. Ogni giocatore avrà maggiori o minori probabilità di essere estratto a seconda del suo posizionamento in classifica. Nello specifico, tutti i giocatori della metà alta della classifica saranno inseriti nell'urna due volte; tutti gli altri una. **L’estrazione** si terrà il giorno **1 aprile 2019** nel corso della serata di premiazione.
7. I partecipanti alla lega sono tenuti a mantenere sempre **alti standard etici e morali**, e pertanto astenersi dal barare ed interpretare liberamente le regole a proprio vantaggio anche durante giochi cooperativi e di squadra, ricordando che l’obiettivo principale è sempre divertirsi partecipando, non accumulare più punti possibile. Ogni giocatore è poi tenuto a mantenere **decoro e contegno durante le serate**. Lo staff si riserva le opzioni di annullare una partita registrata, dedurre punti dal totale, estromettere un iscritto dalla partecipazione alla lega (anche combinando tali misure in qualsiasi modo) in caso di violazioni al presente punto.
