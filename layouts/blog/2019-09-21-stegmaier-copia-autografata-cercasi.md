blog_post_title: Stegmaier, copia autografata cercasi
blog_post_abstract: Fa sempre bene avere un idolo a cui riferirsi. Il mio è il solo, l'unico, Jamey Stegmaier.
blog_post_author: Mattia
blog_post_author_img: tia.jpg
blog_post_og: https://ludimus.it/static/img/blog/og/2019-09-21-stegmaier-copia-autografata-cercasi.jpg

# Stegmaier, copia autografata cercasi
 
Come libri, fumetti e film, anche i giochi da tavolo hanno degli autori. Ci sono quelli che sono più propensi a disegnare giochi immediati, semplici e veloci, che sono capaci di avvicinare persone non  use a questo mondo, ed altri che puntano a spremerti le meningi fino a che l’ultimo dei tuoi neuroni non chiede perdono facendo _harakiri_. 
Oggi ci troviamo di fronte a uno dei miei autori preferiti: **Jamey Stegmaier**.

Jamey non è certo famoso per essere un disegnatore di _filler_ o un distruggi-cervelli: sta nel mezzo,  ed è comunque in grado di creare dei capolavori che nascondono sempre _plot twist_, meccaniche capaci di farti innamorare, oggetti che si trasformano, _malus_ che diventano _bonus_.
Il **sapersi adattare** e lo stare sempre alcuni **passi avanti** agli altri giocatori la fanno da padrone.

Vi starete domandando come mai Stegmaier è il mio autore preferito… Beh, che dire: potrei fare un’analisi profonda basata su meccaniche, sul valore dell’investimento del tempo che impiego a giocarlo… Ma sarebbero solo parole. 
Quello che posso assicurarvi è che appena posiziono il primo _meeple_ **ci sono dentro**. Mi immergo immediatamente nell’ambientazione perfetta, mi figuro come parte del gioco stesso, **come uno dei tanti ingranaggi** designati a dover fare muovere gli altri. Ogni partita mi lascia sempre con la sensazione di non aver dato abbastanza, di non aver creato il perfetto incastro, la perfetta armonia, e mi lascia con la voglia di migliorarmi, con una voglia di **rigiocare**. 
Questa sensazione mi capita con pochi giochi. 
Mi capita solamente con questo autore. 
Ecco perché è il mio preferito.
Ed ecco perché ve ne parlo. 

## Scythe
![Scythe](../static/img/blog/stegmaier/scythe.jpg?t=1 "Scythe")

È un periodo di disordini nell'Europa degli anni '20. Le ceneri della prima guerra mondiale oscurano ancora la neve. La città-stato capitalista conosciuta come _"The Factory"_, che ha alimentato la guerra con _mech_ pesantemente corazzati, ha chiuso i battenti, attirando l'attenzione di numerosi paesi vicini.

_Scythe_ è ambientato durante un passato alternativo. Un tempo di agricoltura e guerra, cuori infranti e ingranaggi arrugginiti, innovazione e valore.
In Scythe, ogni giocatore rappresenta un **leader caduto** che tenta di ripristinare il proprio onore e di condurre la propria fazione al potere nell'Europa orientale. I giocatori conquistano territori, arruolano nuove reclute, raccolgono risorse, attraggono abitanti nel loro dominio, costruiscono strutture e attivano mostruosi _mech_.
Giocando, bisogna sempre tenere a mente che farsi voler bene non è affar facile.


## Viticulture
![Viticulture](../static/img/blog/stegmaier/viticulture.jpg?t=1 "Viticulture")
Ci si ritrova nella Toscana rustica e pre-moderna, dopo aver ereditato un magro vigneto. Alcuni appezzamenti di terra, un vecchio rudere, una piccola cantina, tre lavoratori... E il sogno di possedere **la migliore cantina d’Italia**.

Ogni giocatore ha il compito di allocare i suoi viticoltori, di organizzare visite per completare attività durante tutto l'anno e, ovviamente, di produrre il miglior vino di sempre. Come nella realtà, ogni stagione è diversa dall’altra. I lavoratori avranno compiti diversi nel vigneto a seconda se il sole spacca le pietre o se queste sono coperte da un leggero strato di neve. 
Avete mai visto vendemmiare in primavera? Nemmeno Stegmaier. 

## Tapestry
![Tapestry](../static/img/blog/stegmaier/tapestry.jpg?t=1 "Tapestry")
Creare la civiltà con una storia leggendaria non è semplice.
**Creare la civiltà partendo dal nulla** lo è ancora di meno.
Si va dal passato al futuro, incontrando eventi e persone reali, con l’unico scopo di essere migliori, i migliori di sempre. 
Scienza, tecnologia, esplorazione e prodezza militare saranno i sentieri  che ogni giocatore dovrà calcare e imparare a conoscere per conquistare il potere tanto bramato e per fare quello che il caro Prof ha sempre voluto fare: tentare di conquistare il mondo.
Abbellire la capitale, migliore le entrare, guadagnare successo e fare in modo che la propria storia venga raccontata nei secoli a venire… E tutto questo in solo 4 pagine di regolamento. 


### Post scriptum
Ciao Jamey! 
Se leggi questo articolo sappi che il mio Scythe non è ancora autografato <3 

