blog_post_title: Io gioco a casa
blog_post_author: Alessio
blog_post_author_img: war.png
blog_post_og: https://ludimus.it/static/img/blog/og/2020-03-14-io-gioco-a-casa.jpg
blog_post_abstract: Vi mancano i giochi da tavolo? Ecco una breve guida su come giocare senza uscire di casa.

# Io gioco a casa
È difficile scrivere di giochi da tavolo in questo momento così difficile, ma mentre nostri compatrioti sono impegnati in prima fila nella lotta contro l'epidemia il nostro ruolo, come semplici giocatori, è  resistere chiusi in casa. Quello che tuttavia possiamo fare è lanciare agli altri giocatori questa breve guida su come mantenere una sana forma ludica rimanendo tra le nostre quattro mura, a mò di salvagente, nella speranza che ci permetta di passare più facilmente quest'emergenza.

### Giocare con chi c'è
Se non vivete da soli avete sicuramente l'opzione più semplice: giocare con chi vi sta attorno. Sfruttate la noia della vita in casa come occasione per convincere genitori, compagni, coinquilini o figli a provare uno dei vostri giochi. 
Certo, dovete state attenti a quale gioco scegliere, e magari non costringere i vostri cari a provare subito il vostro complesso gioco di imperi galattici! Aiutateli coi primi passi, cercate di creare un'occasione per distrarli dalle loro preoccupazioni. Se non avete giochi a casa, ricordatevi che anche i vecchi giochi di carte possono funzionare: in Italia abbiamo un'incredibile diversità di giochi di carte, provatene di nuovi e troverete sicuramente qualcosa di interessante ( io raccomando il tressette, ma solo se giocate in 4).

### Giocare in remoto in fai da te
Se avete un gruppo con cui giocate abitualmente e avete tutti a disposizione un computer con webcam e connessione stabile, si aprirà di fronte a voi il mondo del gioco da remoto! 
Un giocatore prepara il gioco sul proprio tavolo (reale), punta su di esso la webcam e poi via di giochi. 
Il povero ospitante dovrà sì muovere le pedine per tutti i giocatori, e sicuramente giochi con informazioni nascoste sono particolarmente complicati da provare in questo modo, ma per gran parte dei cooperativi non dovrebbe essere un problema. Funzionano molto bene anche i giochi narrativi, come __Sherlock Holmes Consulente Investigativo__, in cui la plancia non è fondamentale, ed i giochi di ruolo, assumendo che tutti abbiamo a portata di mano dei dadi! 
Non sottovalutate l'effetto che ritrovarsi insieme ai propri amici, anche solo in remoto, può avere sul vostro umore e sulla vostra salute.

### Giocare in remoto modalità avanzata
Visto che non sempre si vive in luoghi che permettono di trovare compagni di gioco con facilità, da quando c'è Internet sono stati sviluppati modalità apposite per giocare da tavolo online. 
Sono ormai divenute leggendarie le partite a __Diplomacy__ via e-mail, che si svolgono ancora in numerosi server fin dagli anni ‘80, e durano a volte per settimane o addirittura mesi. Per fortuna ad oggi ci sono siti molto più semplici ed accessibili che ci permettono di provare giochi moderni in tutta facilità.

Su siti come [Yucata](https://yucata.de/en), [BoardGameArena](https://boardgamearena.com/), [Brettspielwelt](http://www.brettspielwelt.de/Spiele/) e [Boiteajeux](http://www.boiteajeux.net/) potete trovare decine di giochi da tavolo moderni, giocabili gratuitamente contro avversari di tutto il mondo. BoardGameArena è il più moderno tra queste piattaforme e permette anche la creazione di tavoli privati in cui invitare amici, ma purtroppo per alcuni giochi la creazioni di tavoli è ristretta agli utenti premium (che fortunatamente costa una fesseria). Mettete in parallelo una chiamata online in modo da poter parlarvi (e sfottervi) l'uno con l'altro e potete tranquillamente passare numerosissime serate a giocare. Passeranno anni prima di finire i giochi a disposizione! Per alcuni giochi ci sono addirittura siti appositi, come per [Dominion](https://dominion.games/) e [Hanabi](https://hanabi.live/) 

Per il gioco di ruolo posso invece consigliare [Roll20](https://roll20.net/), un sito (sempre gratuito) che permette di giocare con facilità con i vostri amici, fornisce una griglia da gioco, schede giocatori, token, e numerose macro per sistemi molto diffusi, come Dungeon & Dragons. L'ho usato per una campagna con amici sparsi per  tutta Europa ed è stato quasi come averli vicini. Vi assicuro che anche i loro tiri di dadi non sono migliorati...

Ci sono anche alternative meno facili da usare, se avete voglia di sperimentare un po. [Vassal](http://www.vassalengine.org/index.php) è un programma libero che permette di giocare a numerosi giochi di guerra (la tematica per la quale è nato) e giochi da tavolo in generale. L'interfaccia è poco intuitiva e per giocare con i vostri amici dovrete capire come collegare i vari applicativi, ma avete a disposizione una libreria di tutto rispetto, comprensiva  di giochi come __Mage Knight__, gli LCG de __Il Signore degli Anelli__ e di __Arkham Horror__, __Spirit Island__ e numerosi altri gioconi.

Parlando però di interfacce scomode, niente può battere [Tabletop Simulator](https://store.steampowered.com/app/286160/Tabletop_Simulator/). Lo potete trovare su Steam a pagamento, ma una volta acquistato avrete un vero simulatore di tavolo da gioco. Per giocare una carta dovete trascinarla con il mouse dalla vostra mano al tavolo, tirare i dadi prendendoli e lasciandoli andare, tutto con un motore fisico che vi permette di colpire le vostre pedine con i dadi e rovinare il piano da gioco se non state attenti. Una comunità incredibilmente attiva ha creato mod di migliaia di giochi che vi permettono, se avete molta pazienza e volete studiarvi le regole, di provare praticamente qualunque gioco da tavolo. Attenzione: tutti i giocatori devono aver acquistato il programma, quindi non è il massimo per i gruppi numerosi.

Su Steam, ma anche sugli app store dei cellulari, potete trovare numerose applicazioni che implementano giochi da tavolo di successo, con possibilità di partite online contro altri giocatori o offline contro un'intelligenza artificiale. Fate un giro e sarete sorpresi dalla quantità di opzioni disponibili.

### Giocare da soli
Un solitario con le carte l'abbiamo giocato tutti, quindi perchè non approfittare della situazione per provare le modalità, appunto, da solitario che tanti giochi moderni hanno implementato?

Innanzitutto, tutti i collaborativi senza restrizione di informazione sono tranquillamente giocabili in questo modo. A volte dovrete simulare più giocatori, tenendo separate le mani di carte e le risorse, ma tanti permettono di provare a sfidare il gioco con un singolo personaggio, per un'esperienza completamente diversa da quella originale.

Altri giochi moderni hanno sviluppato il concetto di Automa: un giocatore artificiale che esegue azioni seguendo un mazzo di carte con delle istruzioni. Sono sicuramente meno intelligenti di un essere umano, ma aiutati correttamente con regole ad hoc possono rappresentare una sfida anche per giocatori esperti.

Nel dubbio, se andate su [BoardGameGeek](https://boardgamegeek.com/). Nella sezione delle varianti troverete sicuramente qualcuno che ha provato a creare una versione in solitario. Provate ad esplorare! Nel peggiore dei casi avrete passato qualche ora sul tavolo da gioco e lontano dagli aggiornamenti sullo stato dell'epidemia.

Non pensate però che questi siano solo palliativi nell'attesa che l'emergenza passi. Queste modalità alternative di gioco sono sempre utili, per giocare con amici lontani o per passare un pomeriggio rilassante in casa propria.
Anche se non vediamo l'ora di uscire e ritrovarci con i nostri amici.



