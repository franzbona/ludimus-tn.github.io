blog_post_title: Rerum Ludicarum Fragmenta
blog_post_abstract: Momenti di poesia ludica
blog_post_author: Emanuele
blog_post_author_img: ema.png
blog_post_og: https://ludimus.it/static/img/blog/og/2019-07-19-rerum-ludicarum-fragmenta.png

# Rerum Ludicarum Fragmenta
###Frammenti di poesia sull'unico argomento di cui valga la pena parlare

Per allietare i vostri pomeriggi vacanzieri, i presentiamo oggi due **sonetti duecenteschi** del tutto inediti, strappati di nascosto dall'edizione 2020 dei più rinomati libri di testo per le Scuole Superiori.

Il primo – che i critici a buon diritto considerano l’antecedente del sonetto _Tanto gentile e tanto onesta pare_ – rientra nel genere dello _stilnovismo ludico_ e ha per tema l’**amore del sommo poeta** nei confronti del suo **dado**, irriducibile strumento di sconfitta per i suoi avversari, odiato per questo da tutti in ogni taverna in cui il poeta giochi. Egli, nondimeno, apprezza le qualità di cui il suo dado è intriso, prima fra tutte la **Fortuna** (qui intesa nel suo duplice significato, in quanto _vox media_, di “fortuna” ma anche “sfortuna”).
**Dante**, supposto autore del sonetto, precisa che il dado è **subdolo**, ingannevole verso chi presume di potersi affidare sempre ad esso. Sembra tuttavia implicito un giudizio **positivo** nelle parole finali, dove il poeta sceglie di rappresentare il suo dado come se possedesse una **volontà propria**. Questo giudizio non implica arrendevole sottomissione nei confronti del potere assoluto del dado, quanto piuttosto il riconoscimento di tale **potere**, che costituisce anche il primo passo per non subirne passivamente gli effetti. Vane restano perciò le **maledizioni** proferite dagli stolti che non ne riconoscono l’irrefrenabile indipendenza: il dado, come suggerisce la frenetica successione di subordinate consecutive, continuerà inesorabilmente a **rotolare**, come è giusto che sia in ogni American che si rispetti (la chiusura forse legittima l’ipotesi che Dante preferisse quest’ultimo genere ludico rispetto al German, probabilmente perché gli American saranno scoperti solamente nel 1492).

Schema delle rime: ABBA – ABBA – CDE – EDC

_Tanto aleatorio e tam funesto pare,_
_lo dado mio, quand’ello altrui illude,_
_ch’ogne auspicio malignamente elude_
_e ciascuno il vuol tam vituperare._

_Ello si va, sentendosi infamare,_
_subdolamente di Fortuna intriso,_
_e par che sia ad ogne uomo inviso:_
_da nord a sud tutti il vòn denigrare._

_Mostrasi sì inclemente se l’ingiurian_
_ch’el partorisce risultati neri_
_che ’ntender no li può chi no li prova._

_Ed esso ad ogne lancio li rinova,_
_malgrado maldicenze ed improperi,_
_e par che gridi al mondo: Américan!_


Nel sonetto seguente, il poeta goliardico **Cecco Angiolieri** sovverte le tradizionali tematiche della lirica amorosa, che proponevano la donna come creatura angelica e salvifica, che avvicinava l’uomo a Dio. La donna scompare dai versi dell’autore, a vantaggio esclusivo degli strumenti del divertimento ludico, ovvero il **meeple**, l’immancabile **birra** d’accompagnamento e il **dado** (allusione al suo gradimento indifferenziato per ogni genere di giochi, purché allietati da una fresca bibita simposiale). Il gioco da tavolo è dunque immortalato nella sua **concretezza fisica**, negli oggetti che materialmente lo costituiscono e ne allietano lo svolgimento. Il poeta brama di poter acquistare sempre più **titoli** per incrementare la sua **collezione**. Ma sulla felice realizzazione delle sue intenzioni ludiche incombe la **presenza paterna**, che giudica dall’alto l’inconcludente figlio, dedito solo a sperperare il denaro senza lungimiranza. Il poeta lamenta perciò l’avarizia del “padre suo”, e dichiara di preferire, all’assistenza della fortuna materiale paterna, l’assistenza della **Fortuna** personificata al tavolo da gioco: l’**unica donna** di cui abbia davvero bisogno!

Schema delle rime: ABAB – ABAB – CDE – CDE

_Tre cose solamente m’enno in grado,_
_ch’en voglio me in etterno refornire,_
_cioè lo meeple, l’IPA media e ’l dado:_
_queste mi fanno ’l cuor lieto sentire._

_E non mi garba le comprar di rado:_
_lo giuoco nuovo intendo reperire,_
_per cui a Lucca e a Mantüa men vado,_
_pel mio sollazzo e per altrui schernire._

_«Figliuolo mio, ludigno e sperperoso,_
_di mia fortuna se’ la mala nova,_
_che scialacquando al mondo vai a iosa!»_

_Il padre mio, avaro e pernizioso,_
_di sua fortuna faccia quel che il giova:_
_a me Fortuna al giuoco sia preziosa!_

