blog_post_title: Ludimus Goes to Poplar Festival - 2018
blog_post_author: Davide
blog_post_author_img: masno.jpg
blog_post_og: https://ludimus.it/static/img/og/poplar-festival-2018.png

#Ludimus Goes to Poplar Festival - 2018
### Tutto quello che c’è da sapere sull’evento principe di questo Settembre

*Ludimus* è un progetto che è nato con l’intenzione di portare all’attenzione di tutti la realtà vibrante e vera dei giochi da tavolo. Lo scopo, è quello di dimostrare che il gioco, nelle sue tante forme, è una parte necessaria e viva dell’agire quotidiano, *anche tra gli adulti*.
Ma questa cosa non la si può affermare semplicemente montando una ludoteca e predicando a fedeli già illuminati. Le consuete serate del lunedì a Trento e del mercoledì a Rovereto sono un punto di arrivo, ma il vero lavoro avviene prima: *per dimostrare, occorre prima mostrare*. E mostrare significa *partecipare* alle manifestazioni e agli eventi più rilevanti, e dar loro tutto lo spazio che si meritano. 
Ecco il perché di questo articolo: anche quest’anno Ludimus avrà il suo angolino orgoglioso all’interno di *Poplar*. 

![alt text](../static/img/blog/poplar18/poplar.png?t=1 "Poplar festival")
Poplar è un evento organizzato da universitari per universitari, simpatizzanti e a chiunque sia interessato a “condividere musica, emozioni e bellezza” (questo lo slogan del festival). 
Quest’anno l’appuntamento è nella bellissima cornice del parco delle Albere vicino al MUSE, proprio nella parte di Trento che più di tutte le altre attrae i giovani. 
Si comincia presto, alle ore 14:00 di *mercoledì 26*, e si prosegue fino a tardi. Si replica il tutto il giorno dopo, *giovedì 27* Settembre. 
Il grande evento, come tutti gli anni, è sicuramente *il super-concerto*, e anche questa volta la lineup è davvero notevole (curiosi di sapere perché? Allora date un’occhiata [al sito] (https://www.poplarfestival.it). 
La musica di Poplar farà così da sottofondo a uno dei più grandi incontri di menti giovanili del Trentino, alla divulgazione di idee e al confronto disinteressato di opinioni e punti di vista. Ovviamente, tutto *tra una partitina e l’altra*. Anche noi di Ludimus ci saremo per dare la nostra parte. Porteremo i nostri giochi tutte e due le date, per far divertire tutti i curiosi e gli appassionati. Non preoccupatevi: cercheremo di non rubare la scena alle band che si susseguiranno sul palco (o almeno, ci proveremo).
*Come? Giochi e musica non vi bastano?* Tranquilli, non è mica finita qui.

![alt text](../static/img/blog/poplar18/poplarcult.png?t=1 "Poplar Cult")
Poplar non è solo musica. 
Fin dal pomeriggio di mercoledì, numerosissime associazioni di interesse universitario s’accamperanno al parco insieme a noi e ai suonatori: gli stand promettono di spuntare come alberi e di formare una boscaglia di voci variegate. Fatevi un giretto e vedrete quanto e in quanti modi il mondo associativo si sbatta per una Trento *attiva, dinamica, creativa*.
Nel boschetto di Poplar troverete scienza, attualità, letteratura. Passando tra i rami, troverete la satira e la filosofia e, se proseguirete nel sottobosco, troverete anche un torneo di pallavolo sponsorizzato dalla Trentino Volley sul green del parco e i giocatori dell’Aquila Basket a palleggiare qua e là, poco lontano.
Poplar Cult offrirà workshop, dibattiti, conferenze, il tutto nel clima informale e rilassato che caratterizza l’evento di cui ci siamo innamorati. Le cose da dire sarebbero tante, ma la cosa migliore, come anche Poplar stesso sostiene, è *partecipare*.
Venite a trovarci, scoprirete un sacco di cose interessanti!


